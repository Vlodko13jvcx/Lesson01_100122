<!DOCTYPE html>
<html lang="en">
<head>
    <meta charset="UTF-8">
    <title>Кузьма Скрябін</title>
</head>
<body>
<h1>Кузьма Скрябін</h1>
<p>`
    <b>Андрі́й Ві́кторович Кузьме́нко</b> (псевдонім — Кузьма́; 17 серпня 1968, Самбір, Львівська область — 2 лютого
    2015, Лозуватка, Дніпропетровська обл.) — український співак, композитор, поет, письменник, телеведучий, продюсер,
    актор. Лідер гурту «Скрябін». Герой України (посмертно). Заслужений артист Автономної Республіки Крим (2008).
</p>
<img src="https://moemisto.ua/img/cache/blog_show_photo/blog/0002/55/9a108f7d5e6da17c25163a8032141a4da33fcfbf.jpeg?hash=2018-01-31-16-17-54"
     alt="Кузьма Скрябін">
<h2 id="life">Життєпис"</h2>
<p>
    Народився 17 серпня 1968 року в Самборі Львівської області. Пізніше його родина переїхала в м. Новояворівськ, де він
    і почав свій творчий шлях. У дитинстві мріяв стати водієм сміттєвоза. Мати була вчителькою музики. Навчався в
    Новояворівській ЗОШ № 1. Андрій закінчив музичну школу за класом фортепіано. Закінчив факультет стоматології
    Львівського медінституту (тепер Львівський національний медичний університет імені Данила Галицького). Йому було
    нецікаве навчання там, однак довчився на прохання батьків. <br> Займався спортом, кандидат у майстри спорту з
    біатлону.
    <br> 14 вересня 1997 року дружина Світлана народила доньку, яку назвали Марією-Барбарою — на честь польської акторки
    Барбари Брильської, кумира дитинства Андрія Кузьменка (за його словами, дружина також дуже подібна на Барбару
    Брильську).
</p>
<h2 id="2000—2010">2000—2010</h2>
<p>
    Історія життя Андрія надалі була тісно пов'язана з гуртом «Скрябін». 2000 року став ведучим власного хіт-параду
    «Гаряча сімка», який проіснував до 2002 року. <br> 2000 року Кузьма посварився з Ростиславом Домішевським (Рой,
    Ростик). Промайнула чутка про розпад «Скрябіна». Після того Андрій почав набирати обертів у популярності, а Рой
    почав займатися переважно адміністративними справами гурту. <br> Стосунки між ними охололи. <br> 2002 року з
    ініціативи Андрія (як він сам сказав у 2005 році на каналі М1), Ростика вигнали з гурту, а через рік
    гурт покинув Шура (Сергій Гера). «Я повиганяв усіх тих нероб» — скаже Кузьма. <br> З 2003 року Кузьменко протягом
    усіх десяти сезонів працював разом зі співачкою Наталею Могилевською телеведучим музичного телепроєкту «Шанс», а
    згодом і програми «Шиканемо». З того часу Андрій бере всі важелі керування проєктом «Скрябін» на себе, починає
    творити зовсім іншу музику, ніж досі. Очевидними стали зміни в його поглядах та ідеях — це стає помітним у його
    словах в інтерв'ю. <br> Наприкінці 2003 року, Кузьма опинився в числі музикантів, що мали брати участь в агітаційних
    концертах на підтримку провладного кандидата Віктора Януковича: по контракту з «Інтером» Кузьменко був зобов'язаний
    брати участь у всіх акціях телеканалу. <br> На початку 2004 року, розбіжність у політичних поглядах між колишніми
    учасниками Скрябіна стала причиною гострої критики Кузьми. Так, під час Помаранчевої революції він мав багато
    звинувачень, у тому числі від Ростика та Шури, який на 5 каналі публічно вибачився за свою участь у підтримці
    Януковича в першому турі, й змінивши власну думку закликав Кузьму зробити так само. <br> За словами Кузьми,
    провладні сили пригрозили йому тоді, що він матиме проблеми після виборів, якщо не виступатиме за Януковича у
    агітаційних концертах на його підтримку. Водночас Віктор Ющенко для нього вже тоді був «абсолютно непозитивним
    героєм». <br> Музикант назвав цей інцидент досвідом і травмою, після якої його вже «ніхто в житті не перекупить», і
    що він отримав тоді багато ворогів — «процентів 50 країни». <br> У 2006 році Кузьменко проявив себе як письменник
    після видання власної книги-автобіографії «Я, Побєда і Берлін», яка кілька разів перевидавалась. <br> 2009 року
    створив гурт «Пающіє труси», допоміг здобути популярність гурту «Дзідзьо». Того року був членом журі літературної
    премії «Книга року Бі-Бі-Сі».
</p>
<h2 id="2010—2015">2010—2015</h2>
<p>
    У червні 2013 року у Вінниці разом з Павлом Табаковим та гуртом «ТіК» у супроводі ЦВММ ПC ЗC України взяв участь у
    благодійному концерті до міжнародного дня захисту дітей «Школа доступна для всіх». <br> Наприкінці січня 2014 року
    записав пісню, присвячену подіям Євромайдану, зауваживши, що він підтримує людей на Майдані, але не опозицію.
    Протягом 2014 року допомагав військовим та пораненим у зоні АТО на сході України. <br> У жовтні 2014-го запустив
    власне інтернет-радіо під назвою «S.R.A.K.A.—Своє Радіо Андрія КузьменкА», у якому, за його словами, грала музика,
    яку він слухав у машині. <br> Журі українського музичного шоу «Співай як зірка» 2015 року. Одному з учасників, який
    хотів витратити виграш на ноутбук, подарував свій власний. Андрій пішов з життя через кілька тижнів після зйомки у
    фіналі проєкту. <br> Напередодні смерті дав досить скандальні інтерв'ю з критикою влади.
</p>
<h2 id="Death">Загибель</h2>
<p>
    Згідно з офіційною версією МВС 2 лютого 2015 року близько 8:20 (за твердженням концертного техніка гурту
    «Скрябін» Ю. Лисяка це сталося близько 7:00; за даними слідства, про які повідомила UkrMedia, виклик на
    підстанції швидкої медичної допомоги був зафіксований о 6:54) загинув в автокатастрофі біля села Лозуватка
    Криворізького району Дніпропетровської області. Того ж дня пресслужба департаменту Державної автомобільної
    інспекції МВС України повідомила, що, за попередніми даними, на 86 км траси Кривий Ріг — Кіровоград (48°03′44″ пн.
    ш. 33°13′25″ сх. д.) відбулося зіткнення позашляховика Toyota Sequoia, за кермом якого перебував співак, і
    молоковоза ГАЗ-53. Від отриманих травм Андрій Кузьменко загинув на місці. <br> Кузьменко повертався з Кривого Рогу,
    де напередодні його гурт дав концерт. У фатальній ДТП постраждали також дві жінки — пасажирки автівки Кузьменка
    та молоковоза відповідно; їх доправили до криворізьких лікарень № 2 та № 9. <br> Водій молоковоза протягом усього
    часу слідчих дій перебував на місці ДТП.
</p>
<h2 id="Farewell">Прощання</h2>
<p>
    Андрія відспівували 5 лютого 2015 року в Преображенській церкві Львова. Поховали музиканта в родинному
    склепі на кладовищі в Брюховичах. 20 травня в Київському палаці спорту в Києві і 21 червня на Арені «Львів» у
    Львові було проведено концерти пам'яті Скрябіна. Разом з музикантами гурту «Скрябін» виконували пісні Кузьменка
    Святослав Вакарчук, Руслана, Сашко Положинський, «ТІК», «Авіатор», Арсен Мірзоян, Тарас Тополя, Марія Бурмака, Ірина
    Білик, Дзідзьо, Дмитро Шуров та інші. Режисером-постановником концерту-триб'юту пам'яті Кузьми був Михайло
    Крупієвський.
</p>
<h2 id="Privacy">Особисте життя</h2>
<p>
<ul>
    <li>
        Був одружений з 1994 року зі Світланою Іванівною Бабійчук (нар. 26 березня 1968 року в Курську), дочкою
        художника Івана Бабійчука (1944 — 2015), художницею, майстром розпису по дереву. Вона навчалася з Андрієм у
        паралельних класах, 1990 року закінчила Курський педагогічний інститут. 2006 року Світлана мала магазини на
        Андріївському узвозі. Розписувала шовк і батик, працювала на замовлення, заснувала благодійний «Фонд імені
        Кузьми Скрябіна», допомагає дитячим будинкам, лікарням, займається волонтерською діяльністю й підтримує
        українських військових, як це робив Андрій.
    </li>
    <li>
        Донька — Марія-Барбара Андріївна Кузьменко (Бася) (нар. 14 вересня 1997), названа на честь акторки Барбари
        Брильської, кумира дитинства Андрія, з якою Андрій був особисто знайомий. Дочка навчається в медичному
        університеті ім. Богомольця, хоче стати дерматологом.
    </li>
</ul>
</p>
</body>
</html>